<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/albiononlineheader.jpg" alt="albiononlineheader" width="622" height="200" /></p>

Sandbox Interactive è uno studio indipendente tedesco fondato nel 2012 nella città di Berlino. Il gruppo si fece conoscere grazie all'allora "piccolo" progetto sandbox che era nel pieno dello sviluppo, conosciuto con il nome di <strong>Albion Online</strong>. Al tempo, il team era composto solo da una manciata di persone, dedite a riportare in auge il genere di MMO a la Ultima Online, dove la libertà di progressione del proprio alter-ego è affidata interamente alle scelte del giocatore, piuttosto che ai sistemi imposti dal gioco. Niente classi quindi, niente quest e niente marcatori che ci accompagnano fino al cosiddetto <em>endgame</em>.

Albion, su carta, era l'esperienza che tanti giocatori interessati ad un videogioco massivo di stampo sandbox stavano cercando. Un'esperienza free-to-play, aperta a chiunque fosse interessato anche e soprattutto al GvG, alla conquista territoriale insomma, ma pure al gathering, al crafting, al commercio e all'housing.

Fatta questa breve introduzione, possiamo parlarvi dello stato attuale del gioco e quante di queste promesse il team è riuscito a mantenere.

Abbiamo provato le varie alpha rese disponibili nel corso dello sviluppo e abbiamo assistito ai molteplici cambiamenti e sperimentazioni che Sandbox Interactive ha deciso di mettere in pratica, sia in seguito al feedback della community, sia per rendere il gioco appetibile a nuovi consumatori. Questo per dirvi che l'Hands-On che sto scrivendo potrebbe essere obsoleto nel giro di qualche mese, in quanto <strong>il titolo sta per essere modificato nel <em>core</em> ancora una volta</strong>, come riportato nel <strong><a href="http://www.summoner.it/2015/12/31/albion-online-prolungata-la-beta-e-ripensamenti-sul-free-to-play/">recente annuncio</a></strong> degli sviluppatori nel quale è stato deciso di posticipare il lancio ad agosto di quest'anno, con un improvviso cambio di modello di business da free-to-play a titolo a pagamento (della sola scatola + premium facoltativo).

<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/AlbionOnlinespin2.jpg" alt="AlbionOnlinespin2" width="622" height="350" /></p>
<h4><strong>Obiettivi e progressione</strong></h4>
La creazione del personaggio è semplice, come la natura stessa della grafica di gioco: si può scegliere il sesso del personaggio, qualche acconciatura, barba e la biancheria intima. Dato un nome al personaggio si entra subito in gioco, all'interno di una piccola area iniziale nella quale non sarà più possibile fare ritorno una volta lasciata alle spalle.

Qui il giocatore imparerà i fondamenti del gioco: gli verrà chiesto dal sistema di raccogliere del legno, le prime rocce e pelli, per crearsi un equipaggiamento basilare ed essere pronto a partire per il mondo di gioco vero e proprio.

Albion Online è un'esperienza che dovrebbe raccogliere i consensi di una buona fetta di pubblico. A dimostrarlo è la quantità di founder pack venduta fino a questo momento che, dati alla mano, <strong>ha superato le 60.000 unità di account</strong> acquistati. Il mondo di Albion e il suo essere <em>player-driven</em>, infatti, danno spazio a molteplici attività e stili di gioco: c'è chi si dedica unicamente al <em>gathering</em> e al <em>crafting</em>, chi al "PKpaggio" di altri giocatori, chi si è radicato nei retroscena politici ed ambisce al controllo territoriale con la propria gilda e cose di questo tipo.

Ho scritto qualche riga sopra che il gioco è esente da classi. Ebbene, al loro posto vi è un sistema di progressione basato sul costante utilizzo di un oggetto nel tempo. Non stiamo, tuttavia, parlando di una serie di abilità\talenti\statistiche migliorabili da una lista al fine di raggiungere un fantomatico <em>cap</em> delle skill. In Albion Online non ci sono punti da "spendere" nel vero senso della parola: innanzitutto <strong>non c'è un limite alle professioni o alle abilità che potremo apprendere</strong>, tempo permettendo è possibile fare un pò di tutto e intercambiare il proprio ruolo in base alle necessità. In secondo luogo, Albion utilizza un sistema chiamato "Destiny Board", una tabella sviluppata per rami che indicherà i progressi del giocatore verso un determinato ceppo, acconsentendoci solo una volta sbloccato quest'ultimo, di utilizzare o craftare l'oggetto ad esso legato.

Potremo a questo punto decidere se specializzarci nell'oggetto che avremo imparato ad utilizzare, aumentandone la "mastery"  e acconsentendoci di conseguenza di utilizzare i Tier successivi, fino all'ottavo. In alternativa potremo decidere di passare all'arma\armatura\altro del proseguo del ramo scelto, che ci permetterà di utilizzare una variante del detto oggetto, che differirà dal precedente nelle statistiche, e nelle abilità.

<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/AlbionOnlineDestinyBoard.jpg" alt="AlbionOnlineDestinyBoard" width="622" height="350" /></p>

Per quanto riguarda le armi, il sistema può funzionare ed è possibile essere autosufficienti, imparando a craftare l'arma che ci interesserà utilizzare. Le armature sono invece un altro discorso, e per quanto interessante, il modo in cui il tutto è stato pensato risulta troppo poco intuitivo e in parte poco sensato. Le armature, infatti, sono divise in 3 distinti rami all'interno della Destiny Board: leggere, medie e pesanti.  I Tier 3 e 4 dell'armatura sono classificabili come il punto di partenza, vale a dire: se opteremo per un'armatura pesante, il primo <em>step</em> consisterà in una <em>heavy plate armor</em>. Riprendendo da quest'ultimo esempio, potremmo voler proseguire per le protezioni successive dello stesso ramo, rispettivamente, <em>heavy leather armor</em> e <em>heavy cloth armor</em>. Lo stesso vale nel caso scegliessimo la strada delle armature medie o leggere, in sostanza, il valore base dell'armatura consiste nella sua tipologia (heavy, medium, light) la quale si mescola  con un diverso materiale (cloth, leather, plate) che si alterneranno nello stesso ramo. Un casino in realtà, la scelta mi è sembrata un pò troppo forzata, perché costringe i giocatori a passare necessariamente per armature che potrebbero non interessare alla loro build, questo per raggiungere l'armatura successiva, rendendo allo stesso tempo molto più complesso anche il crafting in quanto l'utilizzo di tre materiali, necessita che si abbiano sbloccate le rispettive lavorazioni anche sulla Destiny Board. <strong>Tanto tempo insomma</strong>.
<h4><b>Gameplay e abilità</b></h4>
Dalle prime alpha fino ad arrivare alla fase corrente, il gioco è mutato ed ha subito diversi cambiamenti che lo hanno avvicinato ad combattimento semi <em>skill-based</em>, rispettando al contempo la sua natura strategica e la sua anima un pò <em>mobile</em>. Albion si presenta come una versione "light" di un MOBA: poco League of Legends e più DOTA. Il tab-target è ancora un elemento predominante del gioco, che richiederà al giocatore il "semplice" click del mouse (o di una <em>hotkey</em>) per <em>lockare</em> un nemico o un alleato e lanciare la magia selezionata. Ci sono, tuttavia, alcune eccezioni per ogni arma che andremo ad utilizzare, che garantiranno un'AoE o uno <em>skillshot</em>, i quali necessiteranno la mira e il corretto posizionamento del giocatore affinché vadano a segno. Pochi purtroppo, considerando che ogni arma garantisce un set di 3 abilità, mentre le restanti 3 sono date dal resto dell'equipaggiamento.

Il combattimento non è brutto, tantomeno risulta obsoleto. <strong>Il gioco necessita di un'ulteriore fase di <em>polishing</em> degli effetti grafici e delle animazioni, ma anche l'aggiunta di qualche abilità in più</strong>. Tutto sommato, però, alcune skill offrono meccaniche di <em>stack</em> e concatenamenti interessanti (con gli stivali potremo avere "sprint" che ci permetterà di effettuare uno scatto e che combinata con "Stun Run" incrementerà ulteriormente la velocità del personaggio), ma per quanto sia presente una discreta varietà di armi, il numero di abilità resta comunque ridotto, come ridotto è l'apporto della "skill" del giocatore. La stessa community del gioco, in questo senso, o perlomeno la parte vocale della stessa, vorrebbe spingere gli sviluppatori ad un gioco maggiormente <em>twitch-based</em>, mettendo l'accento sulle abilità del giocatore, piuttosto che sui numeri dati dall'equipaggiamento.

<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/AlbionOnlineArcher.jpg" alt="AlbionOnlineArcher" width="622" height="350" /></p>
<h4><strong>PvE, PvP, mondo e dintorni</strong></h4>
Una delle attività del giocatore tipo di Albion risiede nel PvE. Molte delle zone del mondo di gioco sono infatti cosparse di <em>mob</em>, appartenenti ad una delle 5 fazioni nemiche del gioco. Eliminandoli, <strong>guadagneremo punti <em>fame</em> che ci permetteranno di potenziare l'equipaggiamento</strong>; riceveremo un quantitativo di punti direttamente proporzionale al Tier (livello) del <em>mob</em>. Il mondo di <strong>Albion è suddiviso in 4 zone</strong>: verde, gialla, rossa e nera. Queste zone hanno il principale obiettivo di indicare, grazie al colore, il livello di sicurezza del giocatore che si troverà al loro interno, dove verde sta per un'area sicura, priva di PvP, gialla una intermedia senza full-loot, e infine rossa e nera, vero cuore di Albion e del suo <em>endgame</em>, a base di PvP e mob più pericolosi. Infatti, addentrandoci in aree via via più pericolose, aumenteranno anche la quantità e la tipologia di risorse rare, così come il Tier (o livello) dei mob e dei dungeon in esse presenti. Ci tengo però a specificare che anche nelle zone verdi sono presenti aree PvE per personaggi di alto livello o per gruppi di giocatori, così come una minima parte di risorse rare; questo per far sì che il mondo risulti più omogeneo, con una progressione meno verticalizzata.
Uccidere mob ricompenserà con punti "<em>fame</em>", da accumulare per raggiungere il livello successivo dell'equipaggiamento che staremo utilizzando ed è attualmente l'unico modo per avanzare nel lato bellico del gioco. Ci sarebbe piaciuto progredire in alternativa anche in PvP, <em>feature</em> che potrebbe in ogni caso fare la sua comparsa in uno stadio dello sviluppo avanzato.

Se avete mai sentito parlare del gioco prima, dovreste sapere che <strong>il mondo di Albion è completamente istanziato</strong>, costituito dai cosiddetti "cluster", mappe di diverse dimensioni interconnesse tra loro, ma suddivise da una schermata di caricamento tra una zona e l'altra. Il fatto che il mondo non sia completamente aperto, a mio parere non costituisce un grosso problema, in quanto il server che gestisce il gioco è unico per tutti gli utenti, con economia locale per ogni città e zero <em>phasing</em> o istanze private, . L'unica, vera critica di questo sistema, mi sento di rivolgerla agli artisti di Sandbox Interactive, che purtroppo non sembrano essere riusciti a rendere evocative o quantomeno originali le singole aree del gioco. Per di più, troverete molti e palesi "copia-incolla" delle stesse zone a distanza di qualche <em>cluster</em>, cosa che da sola, è stata capace nel mio caso a spezzare l'immersione nel titolo.

<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/AlbionOnlinemap.jpg" alt="AlbionOnlinemap" width="622" height="350" /></p>

Il PvP è pensato principalmente per il gruppo, come del resto il gioco nel complesso, che offre pochi contenuti ai <em>solo player</em>, e che difficilmente permette loro di raggiungere i massimi livelli nel <em>gear</em>. Nel caso vi piacesse far parte di una gilda, Albion potrebbe fare al caso vostro: oltre ad offrirvi la possibilità di "zergare" con il vostro gruppo, sono presenti attività come il <strong>GvG 5v5</strong> per la conquista di alcuni territori segnati nelle varie zone da un riquadro rosso, che si trasforma in 20v20 nel caso una di queste aree risiedesse in una delle maggiori città. Al loro interno i giocatori potranno edificare, andando a creare l'insediamento del prorpio gruppo, con abitazioni, strutture da crafting e raccolta, e ancora tassando le attività che nel territorio conquistato (come uccidere i mob) che ricompenseranno la gilda con la valuta di gioco (i silver). Il GvG inizierà nel momento in cui un'altra gilda dichiarerà guerra ai detentori dell'area, trasformando questa fase del gioco in <strong>una sorta di MOBA</strong>, con entrambe le squadre che partiranno da un massimo di 100 ticket e che dovranno, attraverso il controllo di 3 punti sulla mappa, portare il numero di ticket avversari a 0.
<h4><strong>Personalizzazione, housing e contenuti</strong></h4>
L'ho già detto: Albion è cambiato molto dalle prime versioni. Da un sistema di housing libero si è passati ad uno semi-libero, fino alla quasi totale eliminazione dello stesso dal mondo di gioco. I giocatori che desidereranno impiegare il proprio tempo nella costruzione, devono attualmente ripiegare sull'acquisto di un'isola privata (disponibili anche per le gilde): un'area istanziata e slegata dal mondo persistente nella quale costruire case, <em>crafting station</em>, fattorie e campi agricoli. Qui è possibile produrre, ed esportare i propri prodotti, ai quali verrà applicata una svalutazione nel caso si decidesse di venderli al mercato.

Sinceramente, non sono un fan di questa aggiunta, anche se comprendo che con l'aumentare del numero di giocatori non ci sarebbe spazio per tutti dove costruire, senza considerare che, quando le costruzioni ancora c'erano, gli <em>spot</em> venivano monopolizzati dai più adempienti che potevano permettersi i costi eccessivi di mantenimento delle strutture.

Le abitazioni, tra l'altro, erano un tempo dedicate unicamente al giocatore, che poteva posizionare mobilia al suo interno e ricevere in cambio determinati <em>buff</em>. Ora, sono invece funzionali al <strong>nuovo sistema di <em>labor</em></strong>, ovvero, una lista di NPC che il giocatore potrà assumere e posizionare nella propria casa, soddisfacendo i suoi bisogni con l'aggiunta di letti, tavoli e trofei che lo aiuteranno a produrre di più risorse. Il <em>laborer</em>, infatti, potrà svolgere in un lasso di tempo le mansioni affidategli dall'utente, che si traducono nelle attività di <em>gathering, </em>come la raccolta di pietra, legno e altro di qualità superiore in base al livello dell'NPC. Il sistema in sé non è male, ma rischia di automatizzare eccessivamente il gioco, in aggiunta alle isole, che potrebbero invece alienare il giocatore ed eliminare l'interazione con il mondo di gioco vero e proprio.

<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><a href="http://www.summoner.it/wp-content/uploads/2016/01/AlbionOnlineLabor.jpg"><img src="images/AlbionOnlineLabor.jpg" alt="AlbionOnlineLabor" width="622" height="350" /></p>

Gli sviluppatori stanno però ripensando nel complesso all'intero sistema di costruzioni, che a loro detta, implementeranno nuovamente e sotto diversa forma nei prossimi mesi. Dare quindi un giudizio su questo aspetto potrebbe rivelarsi troppo affrettato e sono curioso di vedere come il team intenderà rivalorizzare le costruzioni.

Tolti gli edifici, il PvE, il PvP e il crafting, in Albion si ha comunque l'impressione che manchino contenuti e che il fine del <em>grind</em>, sia quello di far "grindare" ancor di più il giocatore, in una scalata senza fine verso gli oggetti di Tier più alto, in zone tutte uguali e attraverso la solita manciata di mob/risorse al loro interno. Questo gli sviluppatori lo sanno, ed hanno annunciato lo scorso dicembre il prolungamento della beta al fine di aggiungere ulteriori strati di varietà al gioco, tramite l'espansione del PvE con nuovi mob, boss e dungeon, ma anche con l'introduzione di "moltissimi nuovi oggetti e abilità". In realtà, nei prossimi 8 mesi potrebbero cambiare tante altre cose: le città e le zone verranno rese più uniche (e speriamo ispirate), verranno introdotti i biomi, il sistema di armature verrà rivisto, verrà introdotto un sistema di karma che punirà i giocatori "malvagi" e che premierà quelli "buoni", e tanto altro <strong><a href="http://www.albionoffline.com/tracker/92-road-to-release/">che potete trovare qui</a></strong>.

Qualcuno ha storto un pò il naso, altri continuano a sostenere le scelte degli sviluppatori; personalmente, alla luce dell'interesse generale che Albion è riuscito a catturare nel corso di questi anni, insieme ad una frequente copertura mediatica sui vari siti d'informazione del settore, penso che Sandbox Interactive abbia bisogno di ripensare al gioco e a come renderlo divertente, longevo, ma non tedioso. Difficile dire se in così poco tempo la casa riuscirà nell'ardua impresa di ampliare il titolo e aggiungere più contenuti di quanto abbia fatto in questi ultimi anni, ma non possiamo che sperare nel suo successo, essendo uno dei pochi MMORPG sandbox che riesce ad oggi a fornire una prova concreta del proprio potenziale.