<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/the_division_header.jpg" alt="The Division Header" width="622" height="250" /></p>

The Division è la risposta di Ubisoft a questa generazione di videogiochi dove la componente multigiocatore è parte predominante ed essenziale del gameplay, ma allo stesso tempo limitata ad alcune sezioni del gioco in una sorta di ibrido che <strong>strizza l’occhio a titoli come Destiny</strong>, piuttosto che a un vero videogioco massivo. Il titolo è stato mostrato per la prima volta durante l’E3 2013, guadagnandosi da quel momento un seguito di fan catturati dal setting atipico e da una grafica sopra gli standard per tale tipologia di prodotti.

Sono passati gli anni e Ubisoft è quasi pronta a mostrarci il frutto del suo lavoro, regalandoci nel frattempo un’anteprima durata 4 giorni, tenutasi lo scorso weekend. Noi di suMMOner l’abbiamo provato e vi parleremo in questo articolo di tutto quello che siamo riusciti a vedere.

Il plot è appena accennato, ma è intuibile quanto sia successo nella New York del gioco: un’epidemia ha devastato migliaia di vite e la città è nel caos più totale. Uomini e donne senza più una casa vagano affamati per le strade della metropoli, mentre bande di sciacalli approfittano dello scenario apocalittico per rubare, uccidere e in generale portare avanti i loro infami interessi.

Il giocatore veste i panni di un membro delle forze speciale denominate la "Divisione”, con l’obiettivo di riportare l’ordine nella grande mela e scoprire cosa si cela dietro al virus che l’ha colpita.
<h4><strong>Creazione del personaggio</strong></h4>
Entriamo in gioco e come da prassi, ci viene chiesto di creare il nostro primo personaggio. In questa versione, purtroppo, <strong>la personalizzazione del proprio alter-ego è ridotta all’osso</strong>: potremo selezionare il sesso e affidarci a uno dei pochi volti casuali proposti dal gioco. Le opzioni riguardanti i dettagli del viso, acconciatura e barba sono temporaneamente disattivati. Anche la scelta degli abiti di partenza, infine, è affidata a un sistema casuale, che ci vestirà in modo diverso ogni qualvolta creeremo un nuovo personaggio.

Forniamo un nome al nuovo nato e premiamo start.

<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/thedivision11.jpg" alt="thedivision11" width="622" height="300" /></p>
<h4><strong>I primi passi</strong></h4>
Verremo quindi catapultati in una cut-scene introduttiva della durata di un paio di minuti che si svolgerà a bordo di un elicottero; il giocatore verrà evacuato nella parte meno colpita dall’epidemia della città di New York, dove troverà il primo accampamento e sede del primo hub composto da NPC e altri giocatori, che come noi avranno appena iniziato a giocare.

I primi 10 minuti ci prenderanno per mano e ci accompagneranno per le strade della città, fino al primo vero quartiere generale della zona. Quest’ultimo è anch’esso un altro hub, all’interno del quale però, non sarà possibile vedere né interagire con gli altri membri della Divisione. Questo luogo ha molteplici funzioni: qui si accettano quest, si acquistano armi e si aiuta la ricostruzione di uno (o più) dei 3 reparti di ricerca (medico, tecnologico e sicurezza), che a loro volta garantiranno al giocatore l’accesso ai rispettivi rami di abilità. Tra queste, infatti, c’è la possibilità di lanciare una cura ad area, di localizzare le minacce vicine, posizionare una torretta o ancora, materializzare uno scudo per difendersi dal fuoco nemico.
<h4><strong>Combattimento RPG, itemization e personalizzazione</strong></h4>
Il sistema di combattimento è quello di un RPG, vale a dire che sulla testa di nemici e alleati troveremo una barra che rappresenta i punti ferita, che solo una volta svuotata li ucciderà.
Per quanto riguarda gli NPC <strong>è presente un sistema di danni localizzato</strong>, che ci permetterà di colpire gambe per azzopparli, braccia per disarmarli degli esplosivi e testa per colpi critici. In questo senso, difficilmente sarà possibile uccidere un nemico con un singolo colpo alla testa, come abbiamo detto The Division adotta un sistema tipico degli RPG che giocherà, avanzando nelle zone e nelle missioni, su numeri sempre più alti. Cosa vuol dire? Significa che <strong>l’utente dovrà via via acquisire armi sempre più potenti</strong> per affrontare le minacce che gli si presenteranno, in caso contrario i danni che andrà a infliggere non saranno sufficienti a completare facilmente un obiettivo.

Esistono svariate categorie di armi da fuoco: pistole, fucili, lanciagranate e così via. Tali armi sono caratterizzate da<strong> colori</strong> che abbiamo imparato a conoscere negli MMO e che ne <strong>rappresentano il grado di rarità</strong>. Dal bianco al giallo. Oltre al livello, infatti, che funzionerà da prerequisito per utilizzare l’arma in questione, sarà necessario (e questo sembrerebbe lo scopo ultimo del gioco) completare le istanze, aprire casse sparse per la mappa e addentrarci nella <strong>Dark Zone</strong> alla ricerca dell’arma che offrirà statistiche superiori a quella precedentemente equipaggiata.

Inizialmente potrebbe farvi storcere il naso, infatti, vedere un nemico trivellato dai colpi che non vuole morire, ma la cosa si accentua nelle <strong>missioni rigiocate in modalità difficile</strong>. In quest’ultimo caso, gli avversari e in particolar modo i mini-boss saranno dotati di un’armatura aggiuntiva che ci costringerà a svuotare interi caricatori per arrivare a scalfire la loro barra degli HP.

Una scelta particolare da parte degli sviluppatori che stona con il tipo di ambientazione fotorealistica, dalla quale ci si potrebbe erroneamente aspettare un titolo più simulativo. Una meccanica di gioco che per alcuni potrebbe rovinare l’immersione, ma che non toglie la cura posta nella riproduzione del <em>feedback</em> delle armi. <strong>Il <em>feeling</em> delle fasi di <em>shooting</em>, in definitiva, l’abbiamo trovato azzeccato e divertente</strong>.

Complice di quest’ultima affermazione sono gli accessori con i quali è possibile personalizzare la propria arma, e sono davvero tanti. Soppressori, caricatori, mirini, impugnature ecc… Anch’essi influenzati da statistiche e da un grado diverso di rarità. In aggiunta, e questo riguarda tutto l’equipaggiamento, ogni componente incrementerà una delle 3 statistiche di base: DPS, HP, Armatura, rendendo la costruzione del proprio <em>gear</em> quanto più vicino alla canonica trinità dei MMORPG.

<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/thedivision22.jpg" alt="thedivision22" width="622" height="300" /></p>
<h4><strong>Contenuti della beta e Dark Zone</strong></h4>
Più che una beta, i contenuti disponibili in questa iterazione di The Division si avvicinavano maggiormente ad una demo. Le missioni erano pochissime ed era presente un’unica istanza ripetibile, che effettivamente abbiamo ripercorso più e più volte per accumulare nuovo equipaggiamento e raggiungere l’ottavo livello, il cap di questa versione. Sappiamo bene che il gioco al lancio offrirà una quantità di ore tradotte in missioni e contenuti ben più ampia, ma siamo comunque rimasti amareggiati dalla pochezza di quanto mostrato durante gli scorsi giorni. Insieme al lato <em>questing</em>, gli sviluppatori hanno reso inaccessibile una porzione della mappa, parte delle abilità, l’intero ramo dei talenti e dei perk; ma supponiamo si aggiungano altre <em>feature</em> che verranno rivelate non prima del rilascio effettivo del titolo.

Completata la zona PvE, che tra parentesi è una grande istanza single player o al limite giocabile in cooperativa con i propri amici, si effettuerà il passaggio al vero cuore del gioco: la zona nera, anche detta nella sua versione inglese “Dark Zone”. Il concept si è rivelato essere molto interessante, ma la sua esecuzione e la quantità di cose da fare ci ha fatto discutere sul futuro e la capacità del gioco di coinvolgere a lungo termine le persone che decideranno di acquistarlo.

In sostanza,<strong> all’interno della Dark Zone il PvP</strong> è sempre attivo, e ci verrà richiesto di vagare alla ricerca di mob e altri utenti in server dalla capienza di <strong>24 giocatori massimi</strong> (il numero potrebbe aumentare alla release). Il nome dei giocatori neutrali apparirà di colore grigio, mentre coloro segnalati in rosso e con un teschio sopra la loro testa e sulla minimappa, sono i cosiddetti “rogue”, ossia quei <em>player</em> che hanno ucciso un altro giocatore.

Il motivo principale che spinge le persone ad attaccarsi a vicenda, oltre che per divertimento personale e incremento dell’<em>e-penis</em>, sono gli oggetti acquisiti all’interno della zona nera dagli altri giocatori. Questi non potranno essere acquisiti direttamente, ma diverranno parte dell’equipaggiamento del portatore solo una volta che quest’ultimo avrà raggiunto una delle zone di estrazione predesignate sulla mappa. Qui, sarà necessario attendere l’arrivo di un elicottero che metterà al sicuro il nostro bottino. Per questo motivo, gli utenti circostanti potranno decidere di attaccarci e prenderne possesso.

Man mano uccideremo giocatori neutrali, si attiverà una sorta di <strong>livello di “notorietà”</strong>, comprensivo di un <em>timer</em> che indicherà il lasso di tempo durante il quale permarrà lo stato di “rogue” sulla nostra testa. Uccidere ulteriormente incrementerà il timer e la taglia, fino ad un massimo di 5 livelli. Se riusciremo a sopravvivere, allo scadere del tempo verremo ricompensati con crediti ed exp, mentre avverrà l’esatto contrario se sarà un altro giocatore a finirci.

<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/thedivision33.jpg" alt="thedivision33" width="622" height="300" /></p>
<h4><strong>Considerazioni</strong></h4>
In sostanza, non c’era tanto da vedere in questa beta pre-lancio di The Division, ma possiamo darvi le ultime considerazioni, perplessità e aspettative su uno dei titoli più attesi in uscita quest’anno.

Il sistema di combattimento ci è sembrato solido, con tante armi, vestiti ed equipaggiamento da provare, accompagnato da un PvE tutto sommato divertente, che ci aspettiamo venga ampliato notevolmente con molti e diversi nuovi nemici.
Graficamente, lo Snowdrop offre una dettagliata riproduzione della città di New York, con moltissimi elementi a schermo, un piacevole sistema d’illuminazione, effetti particellari ed un comparto audio degno di un titolo tripla A. Si fa purtroppo sentire, invece, la mancanza di una maggiore interattività con lo scenario, che comprenda la distruzione dello stesso, tra cui l’esplosione dei veicoli. Potremo comunque far saltare qualche pezzetto di parete, sfasciare parzialmente automobili e far saltare lampadine, ma il tutto rimarrà pressoché statico.

Riprendendo quanto detto sopra sulla Dark Zone, <strong>abbiamo trovato interessante il concept del PvP e la presenza di un loot parziale</strong>, ma ci aspettiamo che l’endgame non consista unicamente in una <em>treadmill</em> di oggetti da "grindare" ed eventualmente rubare dal cadavere di altri giocatori. Speriamo che gli sviluppatori riescano a rendere più corposa l’esperienza social del gioco in questa zona con nuove attività da svolgere, anche perché, e questa è una nota a parer mio negativa, fino all’arrivo del giocatore nella Zona Nera, non sarà possibile incontrare altri utenti se non all’interno di un party, in una sorta di esperienza <em>free roaming</em> coop piuttosto che massiva.

In definitiva il titolo è interessante, ma Ubisoft ci tiene a tenere nascosta buona parte dei contenuti fino al rilascio. Confidiamo, tuttavia, in un’esperienza corposa, più interattiva e che, al termine del questing, non si riduca ad una sola attività: la ricerca del <em>gear</em>.