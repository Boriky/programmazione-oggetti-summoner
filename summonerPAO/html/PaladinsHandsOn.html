<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/Paladins-Header.jpg" alt="Header di Paladins" width="622" height="200" /></p>

La storia di Hi-Rez è caratterizzata da qualche piccolo successo, riconducibile primariamente nell’ambito MOBA con il suo SMITE, che è riuscito a costruirsi una community discostandosi dai vari competitor del genere con visuale top-down e con “poca” varietà nei contenuti. Ad Hi-Rez piace sperimentare, ma gli piace allo stesso tempo mettere sul mercato una variante delle potenziali hit del momento. Così, con l’arrivo di Overwatch e Battleborn previsti per il prossimo anno, Hi-Rez ha lanciato la sua Closed Beta di <strong>Paladins</strong>: shooter in terza persona ad obiettivi con un roster di eroi da cui scegliere.

Lo stiamo provando in questi giorni e possiamo dirvi la nostra su questo particolare titolo, spiegandovi quelle che al momento sono le meccaniche, gli eroi e il suo cavallo di battaglia che dovrebbe farlo differire dalla concorrenza: le carte.

Perché sì, questo Paladins è un po’ un mix, non solo tra third-person-shooter e MOBA, ma anche e un po’ forzatamente con Hearthstone, dal quale riprende e rende essenziale l’importanza della carta giusta al momento giusto; quel<strong> fattore RNG</strong> che bisogna imparare a controllare con una corretta costruzione del proprio mazzo.
<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/Paladins-roster.jpg" alt="Roster degli eroi di Paladins." width="622" height="300" /></p>
Paladins, attualmente offre la possibilità di scegliere tra 8 eroi, ognuno avente, oltre all’attacco base, tre abilità da utilizzare durante la partita: una d’attacco, un utility e un escape. Ad inizio del match il giocatore si troverà a scegliere una delle tre carte della classe che starà utilizzando, sorteggiate dal proprio deck e da quello dei propri amici nel team. Quest’ultime riportano al loro interno due valori, <strong>punti</strong> <strong>attacco e punti vita</strong> che incrementeranno quelli propri dell’eroe. A questo si aggiunge un effetto, che potrà essere passivo ed applicarsi ad esempio alla velocità di movimento dell’eroe, o attivo e andare a modificare o potenziare una delle abilità preesistenti del personaggio. L’abilità “Hover” dell’eroe Ruckus per dirne una, funziona come meccanismo di fuga e permette a quest’ultimo di spiccare il volo per alcuni secondi, ma applicandogli la carta chiamata “Bombardment” l’eroe potrà sganciare in aggiunta (sì, avete indovinato) una scarica di bombe agli ignari nemici sottostanti.
<h4 style="text-align: justify;">Gioco e obiettivi</h4>
In totale, ogni eroe nel corso della partita acquisirà esperienza, ottenendo <strong>un massimo di 5 livelli</strong> e altrettante carte, sempre da selezionare di volta in volta da una mano casuale di 3. Il gioco vero e proprio parte dall’interno delle basi di ognuna delle due squadre, composte da cinque giocatori, che, selezionati gli eroi e atteso il termine del <em>countdown</em>, potranno uscire e dirigersi sulla mappa verso il primo <strong>punto di controllo</strong> da conquistare. Mantenendo la posizione su quest’ultimo inizierà a riempirsi una barra in alto a destra, da 0 a 100, al cui termine garantirà alla squadra che sarà riuscita a contestare il punto una macchina d’assedio (un cannone), che seguendo un percorso si recherà alla base nemica, con l’obiettivo di distruggerne i portoni dell’entrata, per arrivare infine all’ultimo “gate” e dichiarare terminata la partita.

<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/Paladins-carte-2.jpg" alt="Carte di Paladins." width="622" height="300" /></p>

Ogni qualvolta una delle macchine d’assedio verrà distrutta dall’altra squadra, passeranno 20 secondi prima che un nuovo punto di controllo diventi contestabile. Questo, potrà comparire casualmente in una delle tre zone designate sulla mappa, aggiungendo un ulteriore strato di pianificazione e necessità di adattamento al gioco, ma anche e soprattutto, com’è giusto che sia in un titolo incentrato sulla coesione della squadra, di cooperazione. Cooperazione che per forza di cose si vedrà anche sin dalla scelta dell’eroe da utilizzare, con chi vestirà il ruolo di un Tank come Fernando o quello di un healer come l’orco Grohk. Insomma, nelle nostre prove abbiamo testato qualche piccolo approccio strategico, che con i giusti personaggi si è rivelato un successo. Purtroppo al momento, <strong>gli eroi sono solo 8</strong>, un numero piuttosto esiguo poiché viene a mancare un che di varietà, e si finisce inevitabilmente a giocare contro doppioni di sé stessi. Per fortuna le carte vanno a sopperire a questa mancanza, con un set di 30 circa per ogni personaggio (chi più chi meno). Sappiamo però che Hi-Rez ha in sviluppo almeno altri due eroi, di cui uno dovrebbe arrivare a breve; resta il fatto che se Paladins seguirà le orme di SMITE, possiamo stare tranquilli che tra qualche tempo e con buona probabilità, la rosa si espanderà, sia lato eroi, che lato carte.
<h4 style="text-align: justify;">Crafting</h4>
È già presente inoltre un sistema di crafting che ci permette di convertire tre duplicati di carte in cambio di una carta della stessa rarirà, oppure cinque per una carta di rarità superiore (l’ordine è verde, blu, viola, giallo). Al termine di ogni partita vinta infine si otterrà una singola carta, mentre all’aumentare del livello o con l’acquisto di una cassa del costo di 3500 monete di gioco, potremo ottenere 5 carte casuali.
<p align="center" style=" margin-top:12px; margin-bottom:12px; margin-left:0px; margin-right:0px; -qt-block-indent:0; text-indent:0px;"><img src="images/fernando_paladins_small.jpg" alt="Fernando con scudo su Paladins." width="622" height="300" /></p>
Un sistema interessante in fondo, che riesce a dare un senso di progressione al titolo e che aprirà le porte alla non ancora introdotta modalità “<strong>Constructed</strong>”. Quest’ultima sarà il cuore del gioco competitivo: i giocatori dovranno scegliere un numero ben definito (e non tutte come nella modalità casual) di carte per la costruzione del proprio deck, da utilizzare in quelle che possiamo definire le “ranked” di Paladins.

Vorrei consigliarvi di darci uno sguardo, perché per quanto limitato possa sembrare al momento, Paladins riesce a garantire ugualmente varietà e strategia proprio grazie al fattore carte. Con l’ottenimento delle stesse e imparando di volta in volta a “buildare” il vostro eroe sulle esigenze della partita, potrete vedere il potenziale che risiede in questa prima Closed Beta del titolo.